![[object_oriented_programming_languages copy.png]]

### انتزاع | `Abstraction`

انتزاع یا همان `Abstraction` به معنی مخفی کردن پیاده‌سازی‌های داخلی و نشان دادن ویژگی‌های مورد نیاز یا مجموعه‌ای از خدمات ارائه شده است.

بطور مثال یک رادیو را در نظر بگیرید، وقتی شما دکمه روشن کننده رادیو را فشار می‌دهید در واقع خبری از پیچیدگی که درون رادیو اتفاق می‌افتد تا روشن شود ندارید! این یعنی طراح آن دکمه را برای پنهان کردن پیچدگی درونی و راحتی استفاده شما بدون نیاز به دانایی به کارکرد رادیو آنجا قرار داده است که این همان مفهوم انتزاع است.

انتزاع در شیءگرایی فرایندی است که بر اساس آن تنها اطلاعات مورد نیاز نمایش داده می‌شوند و اطلاعات غیرضروری پنهان خواهند شد.


### کپسوله سازی | `Encapsulation`

به طور کلی `Encapsulation` به فرایند قرار دادن کدها و اطلاعات در واحدهای یکتا گفته می‌شود.

بهترین مثال هم برای آن همان کپسول قرص است. اگر یک کپسول قرص را از هم باز کنید مواد دارویی را مشاهده می‌کنید که احتمالا هر کدام از آن‌ها کار خاصی را در بدن شما انجام می‌دهند. شما هم می‌توانید با تبدیل سطح دسترسی تمام متغیرهای نمونه و متدهای یک کلاس به `private` همانند یک کپسول قرص آنها را در محیط کلاس خود کپسوله کنید.

مفهوم کپسوله سازی به عنوان روش پنهان‌سازی داده نیز شناخته می‌شود. پنهان‌سازی داده یعنی مخفی کردن داده‌های کلاس از محیط بیرون از کلاس.


### وراثت | `Inheritance`

وراثت یکی از ویژگی‌های اصلی `OOP` است که به ما این امکان را می‌دهد که کلاس جدیدی را از یک کلاس موجود تعریف کنیم.

در واقع این اصل با کمک از دو مفهوم والد و فرزند در کلاس‌ها اجرا می‌شود. به کلاسی که از قبل تعریف شده است و قرار است ویژگی‌های خود را برای کلاس دیگری به ارث بگذارد والد گفته می‌شود و به کلاسی که ویژگی‌های کلاس والد را می‌گیرد و گسترش می‌دهد کلاس فرزند گفته می‌شود.

به طور مثال فرض کنید که یک کلاس با نام `Animal` تعریف کرده‌اید که ویژگی‌های کلی حیوانات را در آن قرار داده‌اید. حال می‌خواهید کلاسی بسازید که برای حیوان بخصوصی باشد. به طور مثال کلاس `Dog`. در واقع در این مثال کلاس `Animal` کلاس والد و کلاس `Dog` کلاس فرزند می‌شود.


### چند ریختی | `Polymorphism`

آخرین اصل از اصول برنامه‌نویسی شیءگرا `Polymorphism` نام دارد. `Poly` به معنی «چندین» است و `Morph` هم به معنی «شکل» است که روی هم رفته می‌توان آن را به «چند شکلی» ترجمه کرد.

این اصل در مقایسه با سه اصل اول اصول شیءگرایی کمی پیچیده‌تر است اما سعی می‌کنیم با یک مثال آن را کمی روشن کنیم.

دستگاه تلویزیون یا رادیو توسط شرکت‌های مختلفی تولید می‌شود، اما زمانی که فردی قصد گفتن نام این دستگاه را دارد، با نام برند آن، تلویزیون یا رادیو را خطاب نمی‌کند! به راحتی به آن تلویزیون یا رادیو گفته می‌شود و این تلویزیون یا رادیو می‌تواند دارای برندهای متفاوتی باشد. بنابراین می‌توان گفت که این موضوع نشان‌دهنده چند ریختی است.